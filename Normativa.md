
  *Normativa aprovada per la Comissió Acadèmica de la Facultat
  de Matemàtiques i Informàtica, 2019.*


# Màster Fonaments de Ciència de Dades
## Normativa de TFM

D’acord amb el RD 1393/2007 i el RD 861/2010, els ensenyaments de màster han de concloure amb l’elaboració i la defensa pública 
d’un treball de fi de màster (TFM). Aquest treball té la finalitat d’acreditar que l’estudiant ha integrat els coneixements apresos 
i ha assolit les competències generals i específiques del màster. D’acord amb el document de verificació del títol per part de 
l’Agència de Qualitat Universitària (AQU), el treball ha de tenir un valor de 12 crèdits.

Aquesta normativa desenvolupa la normativa general reguladora del TFM de la Universitat de Barcelona (UB) i l’adapta als aspectes 
específics del Màster de Fonaments de Ciència de Dades  que ofereix la Facultat de Matemàtiques i Informàtica de la UB, implantat 
a partir del curs 2016-17.

1. Sobre l’objecte. 
  + El TFM és una assignatura semestral obligatòria que d’acord amb el pla d’estudis del Màster té un valor de 12 ECTS. 
  + L’activitat formativa del TFM consisteix en la realització, de manera individual o mitjançant un treball en grup, i autònoma, 
  d’un treball de recerca i/o innovació a proposta d’un o diversos tutors o tutores de TFM, i sota la seva supervisió. Aquest treball ha
  de permetre que l’estudiant mostri de manera individual i integrada els continguts formatius i les competències adquirides durant la 
  realització del Màster i assoleixi les competències vinculades a l’assignatura TFM, segons el pla d’estudis.

2. Sobre l’organització.
  + La Comissió de Coordinació del Màster (CCM) és la responsable de decidir tot el que faci referència al TFM en el marc de 
  la normativa vigent. En cas de produir-se algun conflicte o eventualitat no previst en aquesta normativa, la CCM té la 
  potestat de decidir.
  + La coordinació de l’assignatura de TFM és responsabilitat del coordinador o coordinadora del Màster, o de la persona en qui delegui.
  La coordinació de l’assignatura implica l’elaboració del seu pla docent, que és aprovat després per la CCM juntament amb tots els
  altres plans docents. Implica també la responsabilitat de signar l’acta oficial de qualificacions.

3. Sobre la matriculació i els períodes d’avaluació.
  + A efectes de períodes de matrícula i avaluació, en tot allò que no s’especifica en aquesta normativa, el TFM es tracta com a 
  qualsevol altra assignatura del Màster. Tenint en compte el calendari de la Facultat i els aspectes específics d’aquesta assignatura, 
  la CCM determina cada semestre el període de presentació dels projectes, de lliurament de les memòries i de la seva defensa.
  + En el període corresponent, l’estudiant ha de presentar la proposta de projecte de TFM al coordinador o   
  coordinadora del Màster, o a la persona en qui delegui. El projecte ha d’incloure:
    + Títol del treball proposat.
    + Nom dels tutors o tutores de TFM.
    + Breu descripció i pla de treball.
    + Noms del membre o membres del grup.
  + L'assignatura de TFM no té reavaluació. Els projectes tenen una vigència d’un semestre. Els TFM no presentats durant el període  d’avaluació establert per la CCM per al semestre corresponent es qualifiquen com a no presentats.

4. Sobre l’assignació de temes i de tutors.
  + Com a norma general, cada estudiant o grup d'estudiants, d’acord amb les seves preferències i l’opinió del seu tutor o tutora, es posa d’acord amb un professor o professora de la Facultat per a que es faci responsable de la tutoria del seu TFM. En qualsevol cas, la CCM és la responsable última d’assignar un tutor o tutora de TFM a cada estudiant.
  + La tutoria d’un TFM pot estar al càrrec d’una o varies persones, però com a mínim una d’elles ha de ser un professor o professora del Màster o de la Facultat de Matemàtiques i Informàtica. En casos excepcionals la CCM podrà autoritzar excepcions d'aquest article. 
  + La tutoria d’un TFM pot ser parcialment responsabilitat d’una persona professional d’una empresa o institució externa a la UB. En 
  aquest cas, s'haurà d'omplir el programa de treball i signar el document de compromís de confidencialitat, de prohibició de
  reproducció i explotació de treballs i de protecció de dades de caràcter personal.

5. Sobre la direcció.
  + La funció de tutoria de TFM és la de dirigir el treball i orientar l’estudiant durant el període de la seva realització. Aquesta 
  orientació inclou:
      + Delimitació del tema i plantejament d’objectius
      + Elaboració del projecte de TFM
      + Planificació del desenvolupament del TFM
      + Orientacions documentals i metodològiques
      + Seguiment del desenvolupament del treball
      + Obtenció de conclusions
      + Seguiment de la redacció de la memòria
      + Pautes per a la defensa
  + L’activitat de direcció de TFM es reconeix segons la normativa vigent a la UB.
  
6. Sobre l’avaluació.
  + El lliurament de la memòria del TFM es fa informàticament al Campus Virtual en el període establert per la CCM.
  + La memòria s’ha de realitzar en anglès, ha de seguir un model estàndard i ha de recollir els punts següents:
      + Portada.
      + Resum.
      + Introducció i antecedents. Definició d'objectius i motivació del problema.
      + Desenvolupament i resultats.
      + Conclusions.
      + Bibliografia.
  + Cada semestre el coordinador o coordinadora del Màster, o  la persona en   qui delegui, proposa els tribunals que han de jutjar els treballs presentats. Els tribunals estan formats per tres professors o   professores, que ocupen els càrrecs de president, secretari i vocal, i són nomenats pel coordinador o coordinadora del Màster. Tots els membres dels tribunals han de ser del Màster o de la Facultat de Matemàtiques i Informàtica. En casos excepcionals la CCM podrà autoritzar la participació en el tribunal d'una altra persona.
  + Un cop nomenat el tribunal, el president o presidenta fixa la data i l’hora de les defenses dels TFM assignats al seu tribunal, dins 
  del període establert per la CCM, i ho comunica a la SED, que s’ocupa de fixar el lloc de les defenses i fa la difusió adequada.
  + L’estudiant facilitarà al seu tutor o tutora de TFM i a cada membre del tribunal que ho demani, una còpia electrònica de la memòria.
  + La defensa oral d'un TFM ha de ser pública. 
  + En el cas d'un treball individual la defensa tindrà una durada màxima de 30 minuts. Durant una primera part l’estudiant exposarà el 
  seu treball durant un màxim de 20 minuts. Desprès de l’exposició el tribunal estableix un torn de preguntes durant un període màxim de 
  10 minuts.
  + En el cas d'un treball en grup la defensa tindrà una durada màxima de 60 minuts. Durant una primera part tots els membres del grup 
  exposaran el treball durant un màxim de 45 minuts. Aquesta exposició ha d'incloure una descripció i defensa clara de les 
  responsabilitats i aportacions personals de cada membre per permetre al tribunal una avaluació individual. 
  Desprès de l’exposició el tribunal estableix un torn de preguntes durant un període màxim de 15 minuts.
  + En l’avaluació del TFM individuals es farà servir la [rúbrica](https://docs.google.com/spreadsheets/d/1g9foCpIxRSuA414hjeqWZNniJl_QC81W2x0P44_kngw/edit?usp=sharing) dissenyada. 
  + En l’avaluació del TFM grupals es farà servir la [rúbrica](https://docs.google.com/spreadsheets/d/1g9foCpIxRSuA414hjeqWZNniJl_QC81W2x0P44_kngw/edit?usp=sharing) dissenyada, el [document d'avaluació entre parells](https://docs.google.com/document/d/1iYwW6xOXSaQ9ApzYHpk-GdLONF9VGV17rOod2ifFkQs/edit?usp=sharing) dissenyat i també el rànking entre alumnes que determini el tutor o director del projecte. 
  + Després de la defensa dels treballs, el tribunal es reuneix a porta tancada, decideix la seva qualificació (una nota de 0 a 10) i la 
  comunica a l’estudiant i a la SED. En cas que la qualificació sigui igual o superior a 9, cada membre del tribunal fa constar de 
  manera secreta si creu o no que el treball ha d’optar a tenir matrícula d’honor.
  + Finalitzada l’avaluació de tots els treballs del semestre, la CCM revisa el treballs que a criteri dels tribunals i tutors mereixen ser considerats per una matrícula d'honor i atorgarà les que consideri convenients, sense excedir en casp cas el que preveu el RD1125/2003.
  + La CCM és l’encarregada de resoldre les reclamacions a la qualificació dels TFM.
  
7. Sobre la propietat intel·lectual.
  + La propietat intel·lectual de la memòria del TFM correspon a l'estudiant, el qual cedeix de manera no exclusiva a la UB els drets 
  d'explotació per fer-ne qualsevol ús. La UB utilitzarà llicències lliures en la publicació de les memòries dels treballs, així com en 
  el possible codi desenvolupat per facilitar-ne la seva difusió i la reutilització de l’obra, sempre que no s'acordi prèviament el 
  contrari. En el cas que es derivin drets de propietat industrial se seguirà la normativa existent a la UB.
  + Els projectes que es desenvolupin amb empreses quedaran exclosos d'aquesta normativa atès que aquests es realitzen fora de l'àmbit 
  de la UB. En aquest cas, tant la propietat intel·lectual del TFM com l'ús que en pot fer la UB vindrà determinada pels compromisos
  signats prèviament amb l'empresa.
  
8. Sobre l’arxiu o dipòsit del treball.
  + Una còpia electrònica de la memòria, en format pdf o alternatiu, quedarà arxivada al repositori institucional de la UB i serà de 
  lliure consulta per a usos docents, de recerca o d'estudi personal, excepte en aquells casos en que l'autor o autora manifesti 
  explícitament el seu caràcter confidencial o hi hagi dades que no es puguin divulgar pel seu caràcter privat.
  + La UB fomentarà que l'estudiant utilitzi llicències lliures, com per exemple les de Creative Commons, en la publicació dels treballs 
  per facilitar la difusió de l'obra i la reutilització.
  + La UB vetllarà perquè els documents dipositats en el repositori segueixin els estàndards internacionals i puguin ser accessibles per 
  a qualsevol cercador de producció científica i acadèmica d'àmbit nacional i internacional.

9. Entrada en vigor.
  + Aquestes normativa entrarà en vigor immediatament després d’haver estat aprovada per la CCM i la Comissió Acadèmica de la Facultat
  de Matemàtiques i Informàtica.



